---
title: "Quella volta che non la diedi vinta a Windows10"
description: "Questo è il racconto, la storia, il decantare le geste di un umile fruitore di un sistema operativo closed source che, di fronte ad un assolutamente non importante e completamente trascurabile avvenimento..."

date: 2022-05-16
draft: false
showDate: true
image: /blog/05.windows.webp
imageAltAttribute: Uomo_vs_Macchina
tags:
  - blog
  - storie
---

### Una breve avventura digitale
Questo è il racconto, la storia, il decantare le geste di un umile fruitore di un sistema operativo closed source che, di fronte ad un assolutamente non importante e completamente trascurabile avvenimento quale è il premere per errore il tasto "invio" dopo aver effettuato una ricerca tra le cartelle tramite lo "start" del suddetto sistema operativo closed source (da qua in avanti w10, per premura di caratteri), si ritrova avviato, aperto, in esecuzione Microsoft Edge avente in grembo una ricerca su Bing: allineamenti astrali che costringono l'uomo a riesumare le proprie scelte e a doverne seppellire di nuove.

Tutto questo preambolo per dire: da utente decennale di windows7 e poi w10, mi sono stufato di praticamente non poter usare la funzione di ricerca del menù "start" del mio sistema operativo in quanto mai ricercava a fondo in tutte le mie cartelle e i miei file, nonchè sempre finiva per avviare una ricerca su Edge e poi su Bing. Era giunto il momento di porre rimedio a questa fastidiosa questione e di salpare alla volta della rete!

La prima "problematica", ossia la non indicizzazione di tutti i miei hard disk è stata una cosa molto veloce da risolvere: nelle impostazioni di ricerca basta modificare le cartelle da indicizzare (nel mio caso aggiungere i percorsi interi degli hard disk) ed il gioco è fatto.
Per chi se lo stesse chiedendo: _start -> [scrivere qualcosa] -> [tre puntini in alti a dx]impostazioni di ricerca -> [a sx]ricerca di windows -> personalizza qui i percorsi di ricerca -> modifica -> [spuntare i percorsi che si desiderano indicizzare] -> ok -> chiudi_ => ta-daa, indicizzazione completata!

Ora, il secondo VERO problema: Edge e Bing. Scopro subito che non ci sono impostazioni dirette per cambiare browser di ricerca, alchè cerco di "accontentarmi" cambiando almeno il motore di ricerca predefinito di Edge da Bing a Presearch. Eseguo quanto appena detto, tutto funziona su Edge, provo a fare una ricerca tramite il tasto "start" e sbam: Bing.
Microsoft 1 - 0 Io

Ok, ma forse non davvero ok. Windows come impostazione predefinita e non intercambiabile pare avere Bing come motore di ricerca. Molto male. Navigo la rete e vengo a conoscenza di una coppia di estensioni (una per Chrome e una per Firefox) che in accoppiata ad un programmino open source, EdgeDeflector, permette di effettuare le ricerche tramite browser diverso da Edge e tramite EdgeRedirect di modificare anche il motore di ricerca da Bing a quello che si desidera.
Tutto fantastico, tutto ottimo: provo immediatamente a scaricare l'estensione Foxtana Pro per Firefox, imposto ciò che è impostabile, scarico EdgeDeflector, avvio, eseguo, cerco su "start" e sbam: Firefox e Bing.
Scopro andando a rileggere la pagina web di installazione di EdgeDeflector che il programma non è più funzionante in quanto in una recente versione di w10, Microsoft avrebbe patchato il sotterfugio tramite cui EdgeDeflecto operava, e che da allora era divenuto obsoleto.
Microsoft 2 - 0 Io

Panico, disperazione, rabbia, un po' di fame, e sconforto mi assalgono: tutti gli articoli che avevo letto in merito a come cambiare "tutti questi parametri" facevano sempre e solo riferimento a EdgeDeflector: come trovare un alternativa possibile? Ma sorpattutto, dato che Microsoft ha patchato la soluzione di EdgeDeflector, alternativa possibile, era possibile?
Ma l'internet si sa, è un luogo magico e caotico: cercando informazioni sulla pagina GitHub del progetto e sul perchè o percome sia stato reso sterile, mi imbatto in un link ad un video youtube di uno youtuber americano che, parlando del "fallimento" di EdgeDeflector cita e brevemente racconta della nascita di MSEdgeRedirect, gemello eterozigote nato postumo (?!) dallo stesso autore di EdgeDeflector che, tramite impostazioni gestibili da interfaccia grafica, esegue le stesse funzionalità dell'accoppiata fratello_morto + estensioni_per_browser, ossia fare redirect diretto al browser predefinito & impostare il motore di ricerca (anche custom) che si desidera utilizzare.
Scarico, avvio, installo, imposto, chiudo, cerco, invio e sbam: Firefox e Presearch!
Microsoft 2 - 999999 Io

_

Aah, sospiro di sollievo. Cosa ci portiamo a casa da questa storia, papà castoro? Bhe sicuramente che il mondo dell'internet davvero possiede una risposta ad ogni domanda, ma non solo! Il programma che alla fine ho utilizzato, MSEdgeRedirect è un programma gratuito ed open source: senza l'abilità e la generosità (o l'ideologia) del nostro anonimo sviluppatore che ha deciso di distribuire sotto licenza libera la sua creatura, non sarei mai stato in grado di risolvere questo mio problema, che poi problema vero non è, è una non-feature: io ho acquistato un prodotto ma di esso completamente non ne sono proprietario in quanto a causa della scelta pubblicitaria attuata da Microsoft nel suo voler spingere Edge e Bing all'interno di un prodotto venduto, ceduto all'utente, browser e motore che nemmeno uso e che non posso disistallare, io sono stato privato della possibilità di cucirmi addosso un abito di cui (teoricamente) dovrei possederne tutto il tessuto.

È un discorsone: questo forse non è il momento.
L'arbitro fischia. Fine partita. Ho vinto 999999 a 2!
